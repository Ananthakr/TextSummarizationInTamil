''தமிழ்நாட்டை இந்தியாவிலேயே சிறந்த மாநிலமாக உயர்த்துவேன்'' என்று மறைந்த முன்னாள் முதல்வர் ஜெயலலிதா அடிக்கடி சொல்வார்.  அ-தி-மு-க- பொதுச்செயலாளர், தமிழக முதல்வர் என இரண்டு பொறுப்புகளை வகித்து வந்த ஜெயலலிதாவின் திடீர் மரணத்தால் தமிழகத்தின் அரசியல் சூழ்நிலை மொத்தமாக மாறிப்போனது. தமிழக சட்டசபையில் 135 எம்-எல்-ஏ-க்களின் பலம் அ-தி-மு-க-வுக்கு இருக்கிறது. நாடாளுமன்ற இரு அவைகளிலும் சேர்த்து அ-தி-மு-க-வுக்கு 50 எம்-பி-க்கள் உள்ளனர். இத்தனை இருந்தும் மக்களுக்கு என்ன பயன்? அகில இந்திய அளவில் மூன்றாவது பெரிய கட்சியாக அங்கீகாரம் பெற்று, நிமிர்ந்து நின்ற அ-தி-மு-க-, இன்று சொந்தக் கட்சியினருக்குள் ஏற்பட்ட பதவிச் சண்டையால் கூவத்தூர்  கிராமத்துக்குள் முடங்கிக் கிடக்கும் நிலை ஏற்பட்டுள்ளது.
கல்பாக்கத்தை அடுத்த கூவத்தூரில் உள்ள 'கோல்டன் பே' என்ற நட்சத்திர சொகுசு விடுதியில், நூற்றுக்கும் மேற்பட்ட அ-தி-மு-க  எம்-எல்-ஏ-க்கள் அடைத்து வைக்கப்பட்டுள்ளனர். அ-தி-மு-க எம்-பி-க்களைப் பொறுத்தவரை 11 பேர் ஓ-பன்னீர் செல்வம் அணிக்கு ஆதரவு அளித்துள்ளனர். பல எம்-பி-க்களைக் காணவில்லை. மாவட்டச் செயலாளர்களிலும் பலரைக் காணவில்லை.தமிழ்நாட்டில் மேயர்கள், துணை மேயர்கள், மன்ற உறுப்பினர்கள் உள்ளிட்ட உள்ளாட்சி அமைப்புகளின் பதவிக்காலம் முடிந்து விட்டது. உள்ளாட்சித் தேர்தல் நடத்தப்பட்டால்தான் புதியவர்களை தேர்ந்தெடுக்க முடியும். முன்னாள் கவுன்சிலர்களின் நடமாட்டமும் ஊரில் இல்லை. பஞ்சாயத்து அமைப்புகளின் பிரதிநிதிகளும் மக்கள் குறைகளைத் தீர்க்கும் நிலையில் தற்போது இல்லை. 

ஆளும்கட்சியான அ-தி-மு-க-வின் பொதுச் செயலாளராக நியமிக்கப்பட்ட சசிகலாவுக்கும், காபந்து அரசின் முதல்வர் ஓ-பன்னீர்செல்வத்துக்கும் இடையே நடக்கும் 'ரேக்ளா பந்தயம்' போன்ற அதிகாரப்போட்டியில் பார்வையாளர்களாக தமிழ்நாட்டு மக்கள் சிக்கித் தவிக்கிறார்கள். இந்தப் பந்தயத்தின்போது, பார்வையாளர்களான மக்கள் மீது மண்ணை அள்ளி வீசியபடி, மாடுகள் ஓடிக் கொண்டிருப்பதாகவே தெரிகிறது. அ-தி-மு-க நிறுவனர் எம்-ஜி-ஆர் மறைந்த 1987-ம் ஆண்டுக்குப் பின், 30 ஆண்டுகள் கழித்து அந்தக் கட்சியில் மீண்டும் இதுபோன்றதொரு பிளவு ஏற்பட்டு கட்சிக்கு சோதனையை ஏற்படுத்தி உள்ளது. முதலமைச்சராக பதவி வகித்தபோதே எம்-ஜி-ஆர் மறைந்தார். அதேபோல், ஆட்சி அதிகாரத்தில் இருந்தபோதே ஜெயலலிதாவும் மரணம் அடைந்துள்ளார். எம்-ஜி-ஆர் மறைந்ததும், அவருடைய மனைவி ஜானகி, அடுத்த முதல்வரானார். அப்போது அ-தி-மு-க-வின் கொள்கை பரப்புச் செயலாளராக இருந்த ஜெயலலிதா தனது அரசியல் சாதுர்யத்தால் கட்சியையும், பின்னர் ஆட்சியையும் கைப்பற்றினார்.

 ஜெயலலிதா மறைந்த அதே இரவில், ஓ-பன்னீர்செல்வம் முதல்வராகப் பொறுப்பேற்றுக் கொண்டார். பின்னர் நடைபெற்ற அ-தி-மு-க அவசரப் பொதுக்குழு கூட்டம் கூடி, சசிகலாவை கட்சியின் பொதுச்செயலாளராக நியமிக்க ஒப்புதல் அளித்தது. இதையடுத்து டிசம்பர் 31-ம் தேதி சென்னை ராயப்பேட்டையில் உள்ள கட்சியின் தலைமை அலுவலகத்தில் சசிகலா பொதுச் செயலாளராக பொறுப்பேற்றுக் கொண்டார்.அவர், பின்னர் பிப்ரவரி 5-ம் தேதி அ-தி-மு-க சட்டமன்றக் கட்சித் தலைவராகத் தேர்ந்தெடுக்கப்பட்டார். சசிகலாவை எம்-எல்-ஏக்கள் கூட்டத்தில் ஓ-பன்னீர்செல்வம் சட்டமன்றக் கட்சித்தலைவராக முன்மொழிந்தார். இதைத்தொடர்ந்து முதல்வர் பதவியையும் ஓ-பி-எஸ் ராஜினாமா செய்து, ஆளுநருக்குக் கடிதம் அனுப்பினார். அந்த ராஜினாமா ஏற்றுக் கொள்ளப்பட்டது. ஆனால், இரண்டு நாட்களுக்குப் பின், மெரினாவில் உள்ள ஜெயலலிதா நினைவிடத்தில் தியானத்துக்குப் பின் செய்தியாளர்களிடம் பேசிய ஓ-பன்னீர் செல்வம், முதல்வர் பதவியை ராஜினாமா செய்ய நிர்பந்திக்கப்பட்டதாகவும், தன்னை சசிகலா குடும்பத்தினர் மிகவும் அவமரியாதையுடன் நடத்தியதாகவும் தெரிவித்ததை அடுத்து அரசியல் களம் சூடுபிடிக்கத் தொடங்கியது.

தமிழ்நாட்டில் ஆளும் கட்சியில் தற்போது நடந்து கொண்டிருக்கும் இந்தப் பதவிச் சண்டையில் நம் கண்முன்னே வந்துபோவது, முதல்வர், அமைச்சர்கள், எம்-எல்-ஏ-க்கள் மட்டுமே. கண்ணில் படாமல் ஒளிந்து கொண்டிருக்கும் இன்னொரு பிரச்னையும் மக்கள் முன் இருக்கிறது, அது உள்ளாட்சிப் பிரச்னை. கூவத்தூரில் அடைத்து வைக்கப்பட்டிருக்கும் எம்-எல்-ஏ-க்களுக்கு குடிநீர் பற்றாக்குறை ஏற்பட்டாலோ, கழிவுநீர் பராமரிப்பு வசதியில் குறை ஏற்பட்டாலோ அதற்குத் தீர்வு சொல்ல வேண்டியது உள்ளாட்சிமன்ற அமைப்பின் பிரதிநிதிகள்தான். மின் விளக்கு, சாலை பராமரிப்பு, மழைநீர், கால்வாய் பழுது சரிபார்ப்பு என்று உள்ளாட்சி மன்ற அமைப்புகளின் தேவையும், சேவையும் நிறையவே உள்ளது. உள்ளாட்சி மன்றப் பிரதிநிதிகளின் பதவிக்காலம் முடிந்துவிட்ட நிலையில், அக்டோபர் 25-ம் தேதிக்குள் உள்ளாட்சி அமைப்புகளுக்கு பிரதிநிதிகளைத் தேர்ந்தெடுத்திருக்க வேண்டும். ஆனால் நீதிமன்றத்தில் வழக்கு உள்ளதால், அது நடக்கவில்லை. மக்களால் தேர்ந்தெடுக்கப்பட்ட பிரதிநிதிகள் பதவி ஏற்கும்வரை உள்ளாட்சி அமைப்புகளை தனி அதிகாரிகள் நிர்வகித்து வரும் நிலை நீடிக்கிறது.

தமிழகத்தில் மக்களால் தேர்ந்தெடுக்கப்பட்ட எம்-எல்-ஏ-க்கள், எம்-பி-க்கள் அனைவரும் அ-தி-மு-க உட்கட்சிப் பூசல் காரணமாக எந்தப் பக்கம் செல்வது என்று தெரியாமல் உள்குத்து நீடித்து வரும் நிலையில், தமிழ்நாடே தத்தளித்துக் கொண்டிருக்கிறது.உள்ளாட்சி மன்றப் பிரதிநிதிகளும் தமிழ்நாட்டில் இல்லை. சட்டம் - ஒழுங்கைப் பாதுகாக்கும் போலீஸ் உயர் அதிகாரிகளும் ஊரில் இல்லை.அரசு ஆலோசகரும் இல்லை. முதல்வர் தனிப்பிரிவில் இருந்த மூத்த ஐ-ஏ-எஸ் அதிகாரியும் இல்லை.மொத்தத்தில் முதல்வரும் இல்லை... காபந்து முதல்வரைக் காப்பாற்றும் பொறுப்பில் இருந்த காவல்அதிகாரியும் இல்லை. ஆளுநரும் தமிழகத்துக்கு என்று முழுமையாக இல்லை. பக்கத்து வீட்டிலிருந்து பிள்ளைகளைப் பார்த்துக் கொள்வதுபோல  பொறுப்பு ஆளுநர்தான் பார்த்துக்கொண்டு இருக்கிறார். மெரினா கடற்கரையில் போய் குறைகளைச் சொல்லி அழ அரசியல்வாதிகளுக்கு ஜெயலலிதாவின் சமாதி கிடைத்திருக்கிறது.நாளுக்கு நாள் அடுத்து என்ன நடக்குமோ என்ற பீதியில் இருக்கும் மக்களுக்கு எந்தச் சமாதி முடிவைச் சொல்லும் எனத் தெரியவில்லை?
