நம் உடலின் குறிப்பிடத்தக்க உறுப்புகளில் காதுகள் மிகவும் முக்கியமானவை. அதனால் தான் கற்றலில் கேட்டலே நன்று என்று கூறுகிறார்கள். மனிதர்கள் பொதுவாக 20 வயதை நெருங்கும்போது, காதுகளின் கேட்புத் திறன் மெல்லக் குறையத் தொடங்கும். அதற்காக முழுவதுமாக காதுகள் செயல் இழந்து விடும் என்பதல்ல. அதிக ஓசையில் உணரப்படும் ஒலிகளே முதலில் குறைய ஆரம்பிக்கும். வயது முதிர்வால் ஏற்படும் இந்த கேட்புத்திறன் இழப்பு சாதாரணமானவையே. 

காது கேளாமை குறைபாட்டிற்கு பல்வேறு காரணங்கள் கூறப்படுகின்றன. காயம், நோய்வாய்ப்படுதல், பரம்பரை குறைபாடு போன்றவை இதில் அடங்கும். காதுகேளாமையை பிறவிச் செவிடு என்றும், பிறந்து சில காலத்திற்குப் பின்னர் ஏற்படும் செவிடை இடைப்பட்ட காலத்தில் ஏற்படும் செவிடு என்றும் வகைப்படுத்தலாம். பிறவியிலேயே செவிடாக இல்லாமல் பிற்காலத்தில் செவிடாவதற்கு பேரிரைச்சல் கூட ஒரு காரணமாக அமைய நேரிடுகிறது.

காதுகேளாமை பற்றி அறியும் முன் காதுகளின் பாகங்களைப் பற்றி பார்ப்போம்.

வெளிப்புற காது (Outer ear)

இது நாம் ஒவ்வொருவரிடத்திலும் பார்க்கக்கூடிய காது மடல்களை எடுத்துக் கொள்ளலாம். ஒலிகளை இவை வாங்கி உட்புறத்திற்கு குழாய் ஒன்றின் மூலமாக செவிப்பறைக்குக் கொண்டு செல்கிறது.

நடுப்புற காது (Middle ear)

நடுப்புற காதில் 3 பிரிவுகள் காணப்படுகின்றன. செவிப்பறையின் வெளிப்பகுதி. இப்பகுதியில் 3 சிறு எலும்புகள் உள்ளன. சுத்தி எலும்பு அல்லது மல்லியஸ், இன்கஸ் மற்றும் ஸ்டேப்ஸ் எனப்படுபவை. ஒலி அலைகள் ஏற்பட்டவுடன் செவிப்பறைகளின் அசைவிற்கேற்ப இந்த எலும்புகள் ஒலியை பெருக்கும் பணியை மேற்கொள்கின்றன. நடுப்புற காதுடன் இணைக்கப்பட்டிருக்கும் ஒரு குழாய் தொண்டையின் பின் பகுதியில் சேர்ந்து, ஒலி அலைகளால் உருவாகும் அல்லது வெளிப்படும் காற்றுக்கு ஏற்ப சமநிலையை ஏற்படுத்துகிறது.

உட்புறக் காது (Inner ear)

காக்ளியர் எனப்படும் சிறிய சுருள் குழாய் ஒன்றின் மூலமாக ஒலி அலைகள் உட்புறக் காதுகளில் பெறப்படுகின்றன. முடிகள் போன்ற நுண்ணிழைகள் காக்ளியரில் இருப்பதால் அவை தங்களுக்கு ஏற்படும் ஒலி அதிர்வை - தகவலை மின்காந்த துடிப்புகளுடன் குறுக்கிட்டு காக்ளியர் நரம்பு மூலமாக மூளைக்கு அனுப்பும் பணியை செய்கின்றன. காதுகளில் இருக்கும் பகுதிகளிலேயே மிகமிக சென்சிட்வான அதே நேரத்தில் முக்கியமான பகுதி என்று காக்ளியரை கூறலாம்.


இவை தான் காதுகளில் காணப்படும் பகுதிகளாகும். தொடர்ந்து காது கேளாமல் செவிடாவதற்கான காரணங்களைப் பார்ப்போம்.

பிறவிச் செவிடு

நடுப்புறக் காதில் இடம்பெறும் 3 சிறு எலும்புகள் இல்லாமலேயே குழந்தைகள் பிறக்குமானால், பிறவியிலேயே காதுகேளாமை ஏற்படலாம். இதன்காரணமாக உட்றக் காதுக்கு ஒலி அலைகள் அனுப்ப முடியாத சூழ்நிலை உருவாகும். மற்றொரு காரணம் ஒலி அதிர்வுகளுக்கு செவிப்பறையானது அதிராமல் போகலாம். உதாரணமாக செவியிலிருந்து சீழ் வடிவதால் செவிப்பறை செயல்பாடின்றி போவது ஒரு உதாரணம். பிறவியிலேயே செவிடாக இருப்பவர்கள் உரிய முறையில் சிகிச்சை எடுத்துக் கொண்டால் இயற்கையான கேட்புத் திறனைப் பெறுவதற்கான வாய்ப்புகள் 50 முதல் 60 சதவீதம் வரை உள்ளன.

நரம்பு செவிடு

நோய், விபத்து அல்லது சில பாதிப்புகள் காரணமாக காக்ளியர் நரம்பு பாதிப்புக்குள்ளாகும் போது, செவிப்பறை அல்லது சிறு எலும்புகள் செயலாற்றும் வகையில் இருந்தாலும் மின் அதிர்வு அலைகள் மூளையை சென்றடைய முடியாத நிலையில் இதுபோன்ற நரம்பு செவிடு குறைபாடு ஏற்படும். வேறுசில பிரிவுகளில் மூளையிலேயே தகவல்களை பரிமாறிக் கொள்ள இயலாத குறைபாடு இருக்கலாம். இதுபோன்ற நரம்பு தொடர்பான குறைபாட்டிற்கு சிகிச்சை மூலம் பலன் ஏதும் இருக்காது என்பதே ஏறக்குறைய இதுவரை மருத்துவரீதியிலான உண்மை. இதுபோன்ற சிகிச்சை முறைக்கு தற்கால நவீன சிகிச்சை முறைகள் ஏதும் உள்ளனவா என்பது பற்றி உங்களின் மருத்துவரை அணுகி அறிந்து கொள்ளலாம்.

தற்காலிக செவிடு - காரணங்கள்

சில நேரங்களில் காது கேளாமைக்கான காரணங்கள்:

காது ஜவ்வுப் பகுதியில் மெழுகு போன்ற படலம் ஏற்பட்டு ஒலிகளைத் தடுக்கும். சீழ் அல்லது மெழுகு போன்ற பொருள் காதுக் குழாயில் உருவாவதால் குறுகிய கால செவிடு ஏற்படலாம். இதேபோல பஞ்சு போன்ற வெளிப்புற பொருட்கள் அடைப்பால் காது கேளாமல் போகும் வாய்ப்புண்டு.

பொதுவாக சளி, ப்ளூ போன்ற நோய், காய்ச்சல் அல்லது ஒவ்வாமை நோய்கள் காரணமாகவும் தற்காலிகமாக காதுகேளாமல் போகக் கூடிய வாய்ப்பு உண்டு. இவை காதில் உள்ள குழாயை அடைப்பதால் இந்த நிலை உருவாகும்.

வெளிப்புறக் காதில் ஏற்படும் தொற்று அல்லது நடுப்புற காதில் ஏற்படும் தொற்று, சலம் அல்லது திரவம் வடிதல் ஆகியவற்றாலும் செவிப்பறையில் ஒலி கேட்பது பாதிக்கப்படலாம்.

அமினோகிளைகோசிடிஸ் போன்ற சில மாத்திரைகள் சாப்பிடுவது கூட தற்காலிகமாக காது கேளாத நிலையை ஏற்படுத்தி விடும்.

செவிடு ஏற்படுவதற்கான காரணங்கள்

பரம்பரை குறைபாடு :

சில வகை செவிடுக்கு அவர்களின் பரம்பரை ஒரு காரணமாக அமையலாம். அவர்களின் பெற்றோர் தங்கள் சொத்துக்களைப் போல காது கேளாமையையும் குழந்தைகளுக்கு அளித்து விடக்கூடிய சூழ்நிலையும் உள்ளது. பரம்பரையாக செவிடு வரும் நிலையில் குழந்தை கருவில் உருவாகும் போது உட்புறக் காது சரியான வகையில் வளர்ச்சி அடையாமல் போவதே பெரும்பாலும் நிகழும் குறைபாடாக இருக்கிறது. ஆனால் அதற்காக பெற்றோருக்கு காது கேட்காமல் இருந்தாலும், கண்டிப்பாக குழந்தைகளுக்கும் காதுகேட்காமல் போகும் என்பது அர்த்தமல்ல.

மரபுவழி பாதிப்பு

தந்தையின் விந்தணு தாயின் கரு முட்டையுடன் சேரும் போது, ஏற்படும் சில பாதிப்புகள் காரணமாகவும் செவிடு ஏற்படுவதற்கு வழிவகை உள்ளது.

காது கேளாமை குறைபாடுகளுடன் பிறக்கும் குழந்தைகளுக்கு சில வகை நோய்களான ருபெல்லா, இன்புளூயன்சா போன்றவை தாக்கும்போது அது பிறவிக் குறைபாடாக அமைந்து விடுகிறது. மேலும் மெத்தில் ஆல்கஹால், குனைன் போன்ற மாத்திரைகள் குழந்தைகளுக்கு அளிக்கப்படும்போது கூட காதுகேளாமை ஏற்பட வாய்ப்பிருக்கிறது.

அதிக சத்தம்

துப்பாக்கி குண்டு சத்தம், பட்டாசு வெடிப்பதால் ஏற்படும் அதிக அளவு சத்தம், பாறைகளைப் பிளப்பதற்காக வைக்கப்படும் வெடிகுண்டு சத்தம் போன்றவற்றாலும் காது கேளாமை ஏற்படலாம். சத்தமாகப் பேசக்கூடிய ஒருவருக்கு பின்னால் நீங்கள் நின்று கொண்டிருந்தாலோ, அவரது சத்தத்தால் பாதிக்கப்பட்டோ கூட உங்கள் காதுகள் பாதிப்படைய நேரிடலாம்.

விபத்து

விபத்துகளினால் செவிப்பறையோ அல்லது உட்புறக் காதுகளின் பாகங்களோ சேதமடைய நேரிடும் போது காது கேளாமை ஏற்படக் கூடிய வாய்ப்புள்ளது. மண்டை ஓடு பாதிப்பு அல்லது தலைக்காயம் ஏற்படும் போது, காற்று அழுத்த மாற்றம் காரணமாகவும் காதுகேளாமை ஏற்படக்கூடும்.

நோய்கள்

சில வகை நோய்களால் செவிடு ஏற்படலாம். மெனிங்டிடிஸ், சைட்டோமெகலோ வைரஸ் மற்றும் சிற்றம்மை நோய் போன்றவை இந்நோய்களில் அடங்கும். கடுமையான மஞ்சள் காமாலை நோய் கூட சில நேரங்களில் காதுகேளாமையை ஏற்படுத்தும். தவிர சில வகை கெமிக்கல்ஸை உபயோகிப்பதால் கூட செவிடு ஏற்படும்.

வயோதிகத்தால் ஏற்படும் குறைபாடு

வயது அதிகமாகும் போது காது கேளாமை ஏற்படுவது இயற்கையாகிறது. இது சாதாரணமான ஒன்றுதான். இதனால் முழு அளவில் காது கேளாமை ஏற்படாது. பொதுவாக அதிக அளவிலான சத்தத்தில் இருந்து இவை தொடங்கும். வயோதிகர்களால் கேட்க முடியும். ஆனால் சில வகை ஒலிகளை அவர்களால் எளிதில் புரிந்து கொள்ள முடியாத நிலை ஏற்படலாம். 

காதுகேளாமையை போக்க...

முதலில் உங்களின் குடும்ப டாக்டரை அணுகி ஆலோசனை பெறுங்கள். அவரது அறிவுரைப்படி சரியான காது,மூக்கு,தொண்டை நிபுணரின் தொடர் அறிவுரையைப் பெற்று சிகிச்சை எடுத்துக் கொள்ளுங்கள். முதலில் உங்களுக்கு உள்ள குறைபாடு எந்த வகையைச் சேர்ந்தது, குணப்படுத்தக் கூடியதா? அல்லது சில வகை அறுவைசிகிச்சை மூலம் சரி செய்ய முடியுமா? என்பதை டாக்டரின் யோசனைப்படி மேற்கொள்ளுங்கள்.

காதுகேளாமையின் விகிதத்தைப் பொறுத்து சிகிச்சை வேறுபடும். எப்படி இருப்பினும் இந்த பூவுலகில் பிறந்த மானிடப் பிறப்பு என்பதே பெருமை. அதிலும் கூன், குருடு, ஊமை, செவிடு இன்றிப் பிறப்பது அதனினும் சிறப்பு என்ற முதுமொழிதான் நினைவுக்கு வருகிறது.

அதே நேரத்தில் உரிய சிகிச்சையின் அடிப்படையில் குணப்படுத்த முடியும் என்ற நம்பிக்கையுடன் செயலாற்றுங்கள். நம்பிக்கைதான் மானிடப் பிறப்பிலேயே மிகப்பெரிய சொத்து எனலாம். எனவே நம்பிக்கை வையுங்கள். நலமுடன் வாழுங்கள்.